+++
title = "ஆச்சு…, ஆனா ஆகல்லை"
date = 2020-12-09T00:01:00+05:30
tags = ["சிறுகதை"]
draft = false
author = "Lalitha Visvanathan"
+++

தம் கேபினுக்குள் அமர்ந்திருந்த அட்வகேட்  அனந்தராமனுக்கு தூக்கம் தூக்கமாக வந்தது. கடந்த இரண்டு தலைமுறையாக வக்கீல் குடும்பம்னு பெயரெடுத்ததால  இவரும் சட்டம் படித்து விட்டார். போன மாதம் வரை அப்பாவுக்கு ஜூனியராகவே இருந்து குப்பை கொட்டியாயிற்று. இப்போது அப்பா தவறின பிறகு தனியாக ஒன்றும் செய்யத் தெரியவில்லை. கோர்ட்டில் போய் வாதாடணும்னா டிகிரி மட்டும் போதாதே. அதுக்குன்னு ஒரு தனி சாமர்த்தியம் வேண்டியிருக்கு.

சமய சஞ்ஜீவியாக முந்தாநாள் நண்பன் வெங்கட் ஒரு யோசனை சொன்னான், பேசாம இந்த விவாகரத்து கேஸ்களை எடுத்து ஹேண்டில் பண்ணலாமே என்று. கரெக்ட் தான். இப்பல்லாம் இதுக்கு நிறையவே ஸ்கோப் இருக்கு. பெரிசா சாட்சி தேடி, பாயிண்ட்ஸ் தேடி அலைய வேண்டாம, கோர்ட்ல போய் தொண்டை வரள பேச வேண்டாம், எதிர் தரப்பு வக்கீல் என்னவெல்லாம் கேட்பாரோ, எப்படியெல்லாம் போட்டு வாங்குவாரோ என்று கவலைப்பட வேண்டாம். ஃபேமிலி கோர்ட் தான். பார்த்துக்கலாம்.

அதுவும் இப்பல்லாம் ம்யூச்சுவல் தான் சகஜமா இருக்கு. பிரச்னையே இல்லை. அவங்களே அவங்கவங்க பக்கத்தைத் தெளிவாச் சொல்லிடுவாங்க. கொஞ்சம் டச்சப் கொடுக்கணும். மற்றப்படி சட்டரீதியா காகிதங்களை நகர்த்தினால் போதும். உடனடியாக நேற்று கதவில் புது போர்டு மாட்டிவிட்டார்.

…

‘டக் டக்’ அறை வாசலில் அரைக்கதவின் கீழே இரண்டு ஜோடி ஜீன்ஸ் கால்கள் தெரிந்தன. ஆஹா, புது போர்டுக்கு பலன் இருக்கு.

“யெஸ் கமின்” என்றவர் அவசரமாக ஒரு ஃபைலைத் திறந்து வைத்துக் கொண்டார்.

எதிரே வந்து உட்கார்ந்திருக்கும் ஜோடியைப் பார்த்தால் சண்டை போட்டுக் கொண்டவர்கள் போலத் தோன்றவில்லையே. நல்ல நண்பர்கள் மாதிரித்தான் இருக்கு. அப்ப வேற கேஸா?

“யெஸ், சொல்லுங்கள். என்ன விஷயம்?”

“ஸர், என் பெயர் ஶ்ரீராம்.”

“நான் ஆர்த்தி.” என்றாள் அந்தப் பெண்.

“சொல்லுங்கள்.”

“ஸர், நாங்க ரெண்டு பேரும் டைவர்ஸ் பண்ணணும். அதுக்கான லீகல் ஃபார்மாலிட்டீஸை நீங்கள் பார்த்துக்க முடியுமா?”

உடனே ஒத்துக் கொண்டால் அல்பமா தெரியுமோ.

“ஏன்? எதற்காக இப்படி ஒரு முடிவு?”

“எங்களுக்குள்ளே நிறைய்ய கருத்து வேறுபாடு இருக்கு ஸர். எங்களால சேர்ந்து வாழ முடியாது” என்றான் ஶ்ரீராம்.

அதையே ஆங்கிலத்தில் சொன்னாள் ஆர்த்தி.

“பேசிப பார்க்கலாமே ரெண்டு பேரும்?”

“ரெண்டு பேரும் நிதானமா பேசித்தான் இந்த முடிவுக்கு வந்திருக்கோம்.”

சொல்லிக்கொண்டே சில பேப்பர்களை வக்கீலிடம் கொடுத்தான் ஶ்ரீராம். கல்யாண சர்ட்டிஃபிகேட் மற்றும் இருவரின் சில அடையாள அட்டைகள்..

பரவாயில்லையே, எல்லாம் கரெக்டா கொண்டு வந்திருக்காங்களே. கெட்டிக்காரர்கள் தான். இருவரும் சேர்ந்திருந்தால் நன்றாகத்தான் இருக்கும்...

அதையே வாய்விட்டு சொல்லி விட்டார்.

“இல்லை ஸர், சரி வராது.”

“உங்களுக்கு திருமணம் முடிந்து ஒரு மாதம் தானே ஆகியிருக்கு."

“இல்லே ஸார். இன்னும் மேரேஜ் ஆகல்ல”

“இதோ சர்ட்டிஃபிகேட் கூட இருக்கேப்பா. கரெக்டா சொன்னா இருபத்துமூன்று நாள்  ஆகியிருக்கு”

“ஆமாம். ஆனா இன்னும் கல்யாணம் ஆகல்லே”

ஓ… அப்படீன்னா நான்-கன்ஸம்மேஷன் ஆஃப் மேரேஜ் போல. அப்ப இன்னும் ஈஸி தான்.

“அப்படியெல்லாம் இல்லை ஸர்” தலையிலடித்துக் கொண்டான் ஶ்ரீராம், “எங்களுக்கு இன்னும் கல்யாணமே ஆகல”

திருதிருவென்று விழித்தார் அட்வகேட்.

இப்போது ஆர்த்தி முந்திக் கொண்டாள, “ஸர், எங்க கல்யாணம் இன்னும் பத்து நாளுக்கப்புறம்னு தான் ஷெட்யூல் ஆகியிருந்தது. இவன் ஃபாரின்ல இருக்கான். கல்யாணம் ஆனவுடனே போகணும்னு விஸா அப்ளை பண்றதுக்காக எங்க பேரண்ட்ஸ் சொன்ன மாதிரி போன மாசம் ரெஜிஸ்டர் மேரேஜ் பண்ணிக்கிட்டோம். பட் இப்பத்தான் எங்களுக்கு ஒத்து வராதுன்னு புரியுது. மேரேஜ் ஃபங்ஷன்லாம்  கேன்சல் பண்ணியாச்சு.”

“ஆனா இப்ப சட்டப்படி மட்டும் நாங்கள் கணவன் மனைவியா இருக்கோம். இதிலிருந்து விடுபடணும்னுதான் உங்களைத் தேடி வந்திருக்கோம்.”

தலை சுற்றியது. சமாளித்துக் கொண்டு இந்த வினோத ஜோடிக்கு விவாகரத்துக்கான  ஏற்பாடுகளை கவனிக்க எழுந்தார் அட்வகேட்  அனந்தராமன்.
