+++
title = "கலி முத்திப் போச்சு"
date = 2020-08-28T00:48:00+05:30
tags = ["சிறுகதை"]
draft = false
author = "Lalitha Visvanathan"
+++

**சமர்ப்பணம்** :  எதற்கெடுத்தாலும் “ஹ்ம்… எங்க காலம் போல வருமா….” என்று சதா அங்கலாய்ப்பவர்களுக்கு…!


## முந்தாநாள் {#முந்தாநாள்}

“கலி முத்திப் போச்சுடீ ருக்கு”

“என்ன சொல்றேள்”

“நம்ப பிள்ளையாண்டனையே பாரேன். கட்டுக்குடுமியும் கடுக்கனுமா ஜம்முன்னு இருந்தவன், எப்படி அலங்கோலம் பண்ணிண்டு வந்து நிக்கறான் பாரு.”

“ஐயையோ.. இதான் க்ராப்பு தலையா... “

“ஆமாம்டீ. வேஷ்டியக்கூட இப்பல்லாம் தார் பாய்ச்சி கட்டிக்கிறதில்லை. சும்மா ஒரு சுற்று. அவ்வளவுதான்.  இதுல ஒரு டப்பாக்கட்டு வேற…”

“ஏதோ புது தினுசா பாட்டு மாதிரி முணுமுணுக்கிறானே.”

“சினிமா பாட்டுடீ. புதுசா வாங்கி எப்பவும் காது கிட்டயே வச்சுண்டு நடக்கிறானே…. ட்ரான்ஸிஸ்டர்னு.  அதுல கேட்டுக்கறது தான் இதெல்லாம்.“

“அட ராமா… ஏன் தான் புத்தி இப்படி போறதோ”

“துரை ஆபிஸ் வேலைக்குப் போறான்ல, அந்த பவிஷு”

“அது சரி, அவன் பொண்டாட்டி மட்டும் என்னவாம்? முதல்ல இந்த பாகீரதியும் மடிசாரும் கோடாலிக் கொண்டையுமா பதவிசாத்தானே இருந்தா. போன மாசம் அவ தங்கையை பார்க்க மதராஸ் போயிட்டு  வந்தாலும் வந்தா, தாங்கல. ஸாரின்னு ஒண்ண கட்டிக்கிறா பாருங்க. மொத்த நீளமே ஆறு கஜம்தான். அதுல ஒரு மீட்டருக்கு மேலயே தலப்புன்னு சொல்லி காற்றுல பறக்கறது. அந்த ஸாரி கலர்லயே சட்டை. மேட்சிங்காம். அது மட்டுமா, சின்னப்பெண் மாதிரி ஜடை பின்னி ரிப்பன் வச்சு… போதாக்குறைக்கு ஸ்னோ, பவுடர்னு என்னென்னவோ கணணறாவி.”

“ஆசாரங்கறது விட்டே போச்சு. நேற்று விச்சுவப் பார்க்க சினேகிதன் நடேசன் வந்திருக்கான், உள்திண்ணை பெஞ்ச்ல உட்கார வச்சு இவன் வர்ற வரைக்கும் பேசிண்டிருக்கா”

“இங்க ரேழில சிரிச்சா திண்ணை வரைக்கும் கேட்குது”

“அடிக்கடி ரகசியமா ரெண்டு பேரும் சினிமா கூடப் போறான்னா பார்த்துக்கோ.”

“சிவசிவா, எல்லாம் கைமீறிப் போயாச்சு. என்ன செய்ய?”

“கலிகாலம் கலிகாலம்…”


## நேற்று {#நேற்று}

“கலி முத்திப் போச்சுடீ பாகி”

“ஏன்? என்னாச்சு?”

“நம்ப சீனுவுக்கு ரெண்டு வேஷ்டி வாங்கிட்டு வந்தேன். வேண்டாம்னு சொல்றான். ஆபீசுக்கு, வெளில போகவர பேண்ட் ஷர்ட் தான் சௌகர்யமா இருக்காம். வீட்ல இருக்கறச்ச எப்பப்பாரு ஒரு கைலியும் ஒரு பனியனும். தீவட்டிக்  கொள்ளைக்காரனாட்டம் இருக்கு.”

“தலையைப் பாரு. ஒழுங்கா ஒரு க்ராப் வெட்டிக்காம, ஸ்டெப் கட்டிங், பன் கட்டிங்னு பண்ணிண்டு வந்து தலைய சிலுப்பி சிலுப்பி காட்டி...”

“காது கிட்ட கிருதா, மூக்குக்கடில மீசை எல்லாம் வளர்க்கத் தொடங்கியிருக்கானே. பயமாத்தானிருக்கு”

“எல்லாம் இந்த சினிமாக்காராளைக் காப்பியடிக்கிறதுகள். நல்லதுக்கா இதெல்லாம்?”

“அவன் பொண்டாட்டி ரமாவும் சளைச்சவளில்லை. இந்த பம்பாய் கல்யாணத்துக்குப் போயிட்டு வந்தாலும் வந்தா, எல்லாமே மாறிண்டிருக்கு. பொம்மனாட்டிக்கு சேலை தானே அழகு. இங்க என்னடான்னா எப்பப்பாரு வடக்கத்திப் பொம்பளை மாதிரி ஸல்வார் கமீஸ். வீட்ல பாதி நேரமும் நைட்டி தான். அதை நைட்டி இல்ல, டேட்டின்னு தான் சொல்லணும்”

“நம்ப சீனுவை பேர் சொல்லித்தான் கூப்பிடறா போல. வேலைக்கு வேற போறாளோன்னோ”

“எதுக்கெடுத்தாலும் இது ஒரு சாக்கு. தலைவாரிப் பின்னிக்கச் சொன்னா, நேரமில்லையாம். போனி டெய்ல்னு ஒரு க்ளிப் மாட்டிக்கிறது. விதவிதமா ஜிமிக்கி, ட்ராப்ஸ்னு மாட்டிக்க மட்டும் நேரமிருக்கு.”

“ஹும்”

“உங்களுக்கு தெரியுமா, முடியை அடிக்கடி வெட்டி விட்டுக்கறா. நரைக்கத் தொடங்கியாச்சு. வெளில தெரியாம சாயம் பூசிக்கிறா.”

“இந்த டிவின்னு ஒன்று வீட்டுக்குள்ள வந்தாலும் வந்தது. சர்வநாசம்”

“எல்லாம் எங்கே போய் முடியப் போகிறதோ, ஈஸ்வரா...”

“கலிகாலம் கலிகாலம்…”


## இன்று {#இன்று}

“கலி முத்திப் போச்சு ரமா”

“என்ன சீனு?”

“நம்ப வீட்டையே பாரு. இந்த அபி கொஞ்சமாவது ஒழுங்கா இருக்கானா? வாரக்கணக்குல தோய்க்காத ஜீன்ஸும், வெளறின ஒரு டீஷர்ட்டும், அவன் தாடியும்…  நல்லாவா இருக்கு?”

“ஒழுங்கா பேண்ட் சர்ட் அயர்ன் பண்ணி போட்டக்கக்கூடாதோ?”

“இன்னிக்கு ஹேர்கட் பண்ணிட்டு வந்திருக்கான் பார்த்தியா? என்னவோ அண்டர்கட்டாம். எலி வந்து கறுவிட்டுப் போன மாதிரி இருக்கு.”

“அனுவும் இதேதானே. முடின்னா கறுப்பாத்தானே இருக்கணும்? சுவற்றுக்கு அடிக்கிற பெயிண்ட் மாதிரி தலையிலயும் அடிச்சு, லூஸ் ஹேர்னு முடியை விரிச்சுப் போட்டுண்டு வந்து நிக்கறா. சாப்பிடும்போது திக்கு திக்குன்னு  இருக்கு. ஜெல் போட்டிருக்கேன், முடியெல்லாம் உதிராதுன்னு விளக்கம் வேற.”

“ட்ரஸ் அதுக்கும் மேல. எப்ப பாரு ஆம்பள மாதிரி ஒரு ஷார்ட்ஸ், ஷர்ட். காதுல கைல கழுத்துலன்னு எதுவும் கிடையாது. லென்ஸ வச்சு உற்றுப் பார்த்தாக்கூட தெரியாத ஒரு சின்ன்ன பொட்டு.”

“கைல டாட்டூன்னு ஒரு படம் பச்சைக் குத்தின மாதிரி”

“மரியாதைன்றது கடுகளவும் இல்லியே. நம்ப அபியை வாடா போடான்னுதான் பேசறா. எல்லாம் உருப்பட்டா மாதிரி தான்”

“எல்லா வேலைக்கும் மெஷின். உடம்பு ஊதாம என்ன ஆகும்? அப்புறம் அதுக்குன்னு தனியா வாக்கிங், ஜிம்னு..”

“எங்கருந்து தான் கத்துக்கறாங்களோ..”

“கைல செல்ஃபோன், மடில லாப்டாப். நிமிர்ந்து பார்த்தாத்தானே. இந்த இன்டர்நெட் வந்தாலும் வந்தது. சகலமும் சர்வநாசம்”

“ஆமா, சுயமா யோசிக்காம, எதுக்கெடுத்தாலும் அந்த கூகிள்ல தான தேடறதுகள்”

“ராமா… எங்க போய் நிற்கப் போறதுகளோ..”

“கலிகாலம் கலிகாலம்…”


## நாளை {#நாளை}

"கலி முத்திப் போச்சு அனு  "

"ஏன்டா அபீ?"

"பின்னே என்ன? நம்ப ஶ்ரீ இன்னிக்கு ஆஃபீசுக்கு வேஷ்டியோட வந்து நிக்கறான். மானம் போச்சு எனக்கு.”

“ஐயையோ”

“இது மட்டுமா, பாகவதர் ஸ்டைல்னு ஜடை வளர்த்து… அப்பப்ப குடுமிக்கட்டு வேற. காதுல ஒரு ஸ்டட். செயின்ல டைகர் நெய்ல் மாதிரி டாலர். என்னடி கோலம் இது?”

“எல்லாம் அவன் வொய்ஃப் வேலைடா. அவளுக்கும் டீஸண்டா ஜீன்ஸ், ஷார்ட்ஸ், ஷர்ட்ஸ்னு எவ்வளவோ இருக்கு. தேடித்தேடி மடிசார்னு  ஒரு டஜன் வாங்கிட்டு வந்திருக்கா. நீள நீளமா. எப்படித்தான் கட்டிண்டாளோ, பார்த்தாலே தலை சுத்துது. கேட்டா இதுலதான் ‘ஃபெமினைன் லுக்’ இருக்குன்னு சொல்றா.”

“ஸிம்ப்லி வேஸ்டிங் டைம் அண்ட் எனர்ஜி.”

“அந்தத் தலை முடிய ஒழுங்கா க்ராப் பண்ணி ட்ரிம்மா இருக்க வேண்டாமா? என்னவெல்லாமோ தடவி, முடியைப் போய் முட்டி வரைக்கும் வளர்த்து வச்சிருக்கா. தினம் அத வாரி, விதவிதமா பின்னி, அதுல பூ வேற வச்சு …. அதில்லைன்னா சேர்த்து பிடித்து என்னவோ பண்ணி கொண்டை, கோடாலி முடிச்சுன்னு... முகத்துல இவ்வளவு மஞ்சளை அப்பிண்டு.. இதுக்குன்னு ஏதேதோ மூலிகையெல்லாம் தோட்டத்துல வளர்த்து வச்சிருக்கா. பார்த்தேன்”

“ஆர்கானிக் ஹெர்ப்ஸ்..”

“நான் யூஸ் பண்றது எல்லாம் கெமிக்கலாம். இது மட்டுமா, காதுல மூக்குல எல்லாம் ஓட்டை போட்டு… அதுக்கு தனியா தங்கம், வைரம்னு எக்ஸ்ட்ரா ஃபிட்டிங். ஷிட்”

“இதெல்லாம் விடு. குழந்தையை அழகா விஷ்னு கூப்பிடக் கூடாதாம். விஸ்வநாதன்னு ஒவ்வொரு தடவையும் இழுத்தாத்தான் பேரோட மீனிங் புரியுமாம். டங் ஸ்லிப் ஆகிடுது.”

“ஹ்ம். இன்னும் என்னென்ன பாக்கி இருக்கோ? காட் ஒன்லி நோஸ்”

“கலிகாலம் கலிகாலம்…”
