---
title: "சுமைகளும் சுகங்களே"
date: 2021-09-05T00:46:57+05:30
draft: false
tags: ["கவிதை"]
author: "Lalitha Visvanathan"
---

தாங்க முடியலை என்னால்
தூக்கவும் முடியலை என்னால்

எத்தனை சுமைகள் வகைவகையாக
எத்தனை வடுக்கள் விதவிதமாக.

அலுவலில் எட்டாத இலக்குகள் 
வீட்டிலோ மட்டற்ற விலக்குகள் 

முட்களாய் குத்திடும் பஞ்சணை
நட்பிலும் கடனோடு வஞ்சனை

கவலைகள் எனக்கே மட்டுமேன் 
அரற்றி பிதற்றி உறங்கினேன்

கடவுள் வந்தார் (கனவினில்)
ஒருசுமை இறக்கிட வரமளித்தார்.

எண்ணிலா சுமைகள் எனையழுத்த
எதனை விடலாம் என்றாய்ந்தேன்

உத்தியோக உயர்வு அலுவலில்
அந்தஸ்து உயர்வு வீட்டினில்

வீடு வாசல் வாகனங்கள்
உணவு உல்லாச பயணங்கள்

மக்களின் கல்வி, திருமணம்
பெற்றோர் உற்றோர் நல்லறம்

எதனை சுமையென விலக்க?
எதனை பளுவென இறக்க?

தெரியலை எனக்கு புரியலியே
எதையும் விட்டிட மனமிலையே.

கடவுள் சிரித்தார் (கனவினில்) 
ஆரம்ப அரிச்சுவடி இஃதென்றார்.

விரும்பி ரசித்து ஏற்றிட்டால் 
சுமைகள் யாவும் சுகங்களே.

மிரண்டு வெறுத்து ஒதுங்கிட்டால்
சுகங்களும் இங்கே சுமைகளே.