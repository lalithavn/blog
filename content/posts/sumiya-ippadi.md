+++
title = "சுமியா இப்படி?"
date = 2020-11-25T00:04:00+05:30
tags = ["குறுங்கதை"]
draft = false
author = "Lalitha Visvanathan"
+++

சுமியைப் பற்றி நினைக்கும்போதே வயிற்றைக் கலக்கியது மீனாட்சிக்கு. காலேஜ்ல படிக்கிற பெண், ஒரு நாளைப் போல தினமும் லேட்டா வந்தா?

காலேஜில் ஸ்பெஷல் க்ளாஸ் எதுவும் இல்லை. தெரிந்த தோழிகள் வீட்டுக்கும் போனதாகத் தெரியவில்லை. கணவரிடம் சொல்லவும் மீனாட்சிக்கு தயக்கமாக இருந்தது.

அண்ணா சாலையில் எம்.எம். ப்ளாசாவில், இவளுடைய ஸ்கூட்டியைப் பார்த்ததாக சிலர் கூறவும் மீனாட்சி இன்னும் மிரண்டு போனாள். அங்குள்ள காஃபி ஷாப்பிலும், ஐஸ்க்ரீம் பார்லரிலும் கல்லூரி மாணவர்கள் ஜோடி சேர்ந்து, லூட்டி அடிப்பதை இவளே பல தடவை நேரில் பார்த்திருக்கிறாள்.

சுமியிடம் அன்று வெளிநாட்டு சென்ட் வாசனை வரவும் இவள் நொறுங்கியே போனாள். இனியும் தாமதித்தால் அனர்த்தமாகி விடும்.

…

மறுநாள், மாலை ஏழு மணியளவில் எம்.எம். ப்ளாசா வாசலிலேயே மகளை கையும் களவுமாகப் பிடித்து விட்டாள்.

இருவருமாக வீட்டுக்கு வந்ததும் ‘பிலுபிலு’வென்று பிடித்துவிட்டாள்.

இவள் ஓய்ந்ததும் சுமி வருத்தத்துடன் சிரித்தாள்.

“ஏம்மா, காலேஜ் கேர்ள்ஸ்னாலே தப்பாத்தான் நடந்துப்பாங்களா? நான் அங்கே ஒரு பியூட்டி பார்லர்ல பார்ட் டைம் வேலை பார்க்கிறேம்மா. அமெரிக்காவில் மாணவர்கள் பகுதி நேர வேலை பார்ப்பதன் நலன்களைப் பற்றி அப்பா, ‘எகனாமிக் டைம்ஸி’ல் எழுதியிருந்தக் கட்டுரையைப் படித்ததும் கிடைத்த ஐடியாதான் இது.

அடுத்த மாசம் உங்களுக்கு இருபத்தைந்தாவது ‘வெட்டிங் டே’ வருதே. அப்போ உங்களுக்கு ஸர்ப்ரைஸ் பரிசுடன் சொல்லலாம்னு நினைச்சேன். தட்ஸ் ஆல்..” என்றவள் தொடர்ந்து,

“கணவன் மனைவி என்று மட்டும் இல்லை, எல்லா உறவுகளுக்கும் நம்பிக்கை என்பது  ரொம்ப முக்கியம்மா.” என்றபடி தாயின் மடியில் சாய்ந்து கண்ணடித்தாள்.

——————————

ஜூன் 2010 மங்கையர் மலர் இதழில் பிரசுரமானது

——————————
