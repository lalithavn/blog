---
title: "உயிர் காப்பான் தகப்பன்?"
date: 2021-09-13T00:44:06+05:30
draft: false
tags: ["சிறுகதை"]
author: "Lalitha Visvanathan"
---

பாக்கெட்டில் செல்ஃபோன் சிணுங்கியது. எடுத்துப் பார்த்தால், ‘சுதா காலிங்…’

சுந்தரத்துக்கு எரிச்சலாக வந்தது. இந்த நேரம் இவன் நண்பர்களுடன் இங்கே இந்த க்ளப்பில் தான் இருப்பான் என்று தெரிந்து கொண்டே அழைக்கிறாள். 

சும்மா, எங்கே இருக்கீங்க, எப்ப வீட்டுக்கு வருவீங்கன்னு கேட்கத்தான். ஹ்ம்.. இவனைத் திருத்தப் பார்க்கிறாளாம். என்ன நெஞ்சழுத்தம்?

முதல் ஸிப் உறிஞ்சத் துவங்கும்போதே மீண்டும் ஃபோன் அடித்தது. சுதா தான். எடுக்கவில்லையென்றால் விட மாட்டாளா? 

ஏதாவது முக்கியமான விஷயமாக இருக்குமோ என்ற எண்ணம் தோன்றுமுன்பே மறைந்தது. 

கடுப்புடன் ஃபோனை ஸைலன்ஸில் போட்டுவிட்டு  நண்பர்களின் அரட்டையை கவனிக்க முற்பட்டான்.

டேபிளில் வைத்திருந்த ஃபோனில் மீண்டும் அழைப்பு வருவது தெரிந்தது. ச்சே.

"சும்மா சொல்லக்கூடாது.  சுந்தரம் 'மாமா' குடுமி மாமி  கையில தானேப்பா" என்றான் ஸ்டாலின் நக்கலாக.

மற்ற  நண்பர்களும் இவனை கிண்டலாகப் பார்க்கவும், கோபம் தலைக்கேற ஃபோனை ‘ஸ்விட்ச் ஆஃப்’ செய்துவிட்டு, கையிலிருந்த கோப்பையை ஒரே மூச்சில் குடித்து முடித்தான் சுந்தரம்.  

இதென்ன சர்வாதிகாரம்? நான் என்ன கடன் வாங்கியா குடிக்கிறேன்? இதோ இந்த சேகரைப்போல என்றைக்காவது நிதானம் தவறி இருக்கேனா? இல்லை இந்த ஸ்டாலினைப்போல குடித்துவிட்டு வீட்டில போய் இவளை அடிக்கிறேனா? இல்லை வேறு எந்த விதத்திலாவது கொடுமைப் படுத்துகிறேனா? இவளுக்கோ குழந்தை அனுவுக்கோ ஏதாவது குறை வைத்திருக்கேனா? அதிலும் அனுவுக்காக என்றால் இவன் உயிரையே கொடுப்பானே.

ஏதோ, ஆஃபீஸ் டென்ஷன்   குறைய  இங்கு வந்து ஒன்றோ இரண்டோ பெக் அடித்துவிட்டுப் போனால், தினம் விதவிதமாக அறிவுரை. கெஞ்சல், கொஞ்சல், அழுகை, பாராமுகம், மிரட்டல், அதட்டல்…  ச்சே. அடுத்த கப்பையும் கடகடவென்று குடித்து விட்டு வைத்தான்.

...

       

சுந்தரம் ஒன்றும் மொடாக்குடியன் இல்லை தான். ஒரு காலத்தில் அவனும் டீட்டோட்டலராகத்தான் இருந்தான். அதற்காகவே பலரும் அவன் காதுபடவே மண்ணாந்தை, அம்மாஞ்சி, பயந்தாங்கொள்ளி என்றெல்லாம் சொல்லியிருக்கிறார்கள்.  உள்ளுக்குள் ஒரு சிறு வலி தோன்றினாலும் கண்டு கொள்ளாமல் போய்விடுவான். .

மூன்று வருடம் இருக்கும். ஒரு நாள், நீண்ட இடைவெளிக்குப்பின் இவனை சந்திக்க வெளிநாட்டிலிருந்த இவன் பால்ய நண்பன் சந்தோஷ் வந்திருந்தான். 

வந்தவனுக்கு இவனுக்குப் பரிசளிக்க வேறொன்றுமே கிடைக்கவில்லை போலும். ஏதோ சாக்லேட், ஷாம்பூ, பேனா, பென்சில் என்று வாங்கி வந்திருக்கலாம். இல்லை, அதுவும் வேண்டாம், வெறுங்கையை வீசிக்கொண்டு வந்திருக்கலாம். ஆனால் அவன் விலையுயர்ந்த ஒரு விஸ்கி பாட்டிலை கொண்டு வந்து கொடுத்து விட்டான். 

வெறுமனே கொடுத்ததோடல்லாமல், கூடவே இருந்து அவனிடமிருந்த இன்னொரு பாட்டிலிலிருந்து ‘ஆளுக்கொரு பெக்’ என்று ஆரம்பித்து வைத்தான்.

“வேண்டாம்” என்று மறுத்தவனை “எத்தனை நாள்தான் இப்படி ‘அம்பி’யா இருக்கப்போறே” என்று உசுப்பேற்றி விட்டான். அவன் பேச்சும் 'நியாயம்' தானே..

   

அன்று தொடங்கியது தான். ருசி கண்ட பூனை. விட முடியவில்லை. விட மனமுமில்லை. 

முன்பை விட இப்போது அளவு கொஞ்சம் அதிகரித்திருப்பது உண்மைதான். ஆனால் அதற்காக இந்த சுதா இப்படி வேவு பார்ப்பது டார்ச்சராகத் தோன்றியது. இரு பக்க பெற்றோர் மற்றும் உடன்பிறப்புகளிடமும் சொல்லியிருக்கிறாள் போலிருக்கு. நேரிடையாகவும் மறைமுகமாகவும் அறிவுரை அறிவுரை அறிவுரை. ச்சே.

இவர்களெல்லாம் யார் இவன் தனிப்பட்ட சுதந்திரத்தில் தலையிட?

இவனையேப் பார்த்துக்கொண்டிருந்த சேகருக்கு சிரிப்பு வந்தது. 

“என்ன ப்ரோ, வீட்லயிருந்து செம ரெய்டா? இப்பவே டென்ஷன் ஆகிட்டே?” 

மற்றவர்கள் ஏதோ பெரிய ஜோக்கைக் கேட்டதுபோல் விழுந்து விழுந்து சிரித்தனர்.

அவமானமாக உணர்ந்தான் சுந்தரம். அவசரமாக இன்னொரு எக்ஸ்ட்ரா வாங்கி வேக வேகமாகக் குடித்தான். ஊகும். ஆத்திரம் அடங்கவில்லை. 

“சார், இங்கே சுந்தரம்ன்றவர் யாரு?” கிளப் ப்யூன் இவர்கள் அருகில் வந்து கேட்டான்.

“நான்தான். அதற்கென்ன இப்போ?”

“உங்களைத் தேடி இதோ இவர் வந்திருக்கிறார்.”

நிமிர்ந்தால், அவன் பின்னாலேயே பக்கத்து வீட்டு மணிகண்டன். 

சே. அக்கம் பக்கத்தினரிடம் சொல்லி என்னை அசிங்கப் படுத்தப் பார்க்கிறாளா? என்ன செய்தாலும் சரி, இதற்கெல்லாம் நான் பயப்படப் போவதில்லை. உறுதியாக நிமிர்ந்தான் சுந்தரம்.

ஆனால் மணிகண்டன் சொன்ன செய்தியைக் கேட்டதும் பயந்து நடுநடுங்கிப் போய்விட்டான். 

ஒரு மணி நேரத்துக்குமுன் விளையாடிக் கொண்டிருக்கும்போது அனு மாடிப்படியிலிருந்து கால் தவறி உருண்டு விழுந்து விட்டாளாம். தலையில் நல்ல அடியாம். வேறு சிலருடன் சுதா குழந்தையை ஹாஸ்பிட்டலுக்குக் கொண்டு போயிருக்காளாம். மீண்டும் மீண்டும் ஃபோன் செய்தும் இவனை தொடர்பு கொள்ள முடியவில்லை. இங்கே இருக்கலாம் என்று யூகித்து, நேரில் பார்த்து அழைத்து வர இவரை அனுப்பியிருக்கிறாள். 

...

மருத்துவமனையை நோக்கிச் சென்ற பத்து நிமிடமும் பத்து யுகமாகத் தோன்றியது சுந்தரத்துக்கு. அனுக்குட்டின்னா அவனுக்கு உயிர். 

மனதில் ஏதேதோ காட்சிகள் தோன்றி மறைந்தன. 

அனு பிறந்ததும் முதல்முதலாக பாப்பாவை பயந்து பயந்து கைகளில் ஏந்தியது.. 

அப்பா' என்று முதல் முறை மழலையாக அழைத்தபோது பரவசமானது.. 

நடையுடை பாவனைகளில் மகள் தன்னையே ஒத்திருப்பதைப் பார்க்கும்போதெல்லாம் அகமகிழ்ந்து போனது..‌

அவனுக்கு எப்போதும் தோன்றும். அனுவுக்கும் அம்மாவை விட அப்பாவிடம் தான் பாசம் அதிகம் என்று…  

ஸ்கூல் மிஸ்,  ஃப்ரெண்ட்ஸ், கார்ட்டூன் கதைகள் என்று இவனிடம் தான் வந்து விதவிதமாக கதையளப்பாள். 

கடற்கரையில் ஒற்றை விரலைப் பிடித்துக்கொண்டு நடக்கும்போது பக்கத்தில் பெரிய நாய்கள்   வந்தால்கூட பயப்படாமல் சளைத்துக்கொண்டு வருவாள். ‘அப்பா கூட இருக்காரே’ என்கிற தெம்பு போலும்.

ஆனால் இப்போது கொஞ்ச நாளாக அவள் விலகிக் கொண்டிருக்கிறாளோ… 

சுந்தரத்துக்கு உறுத்தியது.  

இரவு இவன் வருமுன் தூங்கியிருப்பாள். காலையில் ஹேங் ஓவர் எல்லாம் சரியாகி இவன் தயாராகும்போது குழந்தை ஸ்கூலுக்குக் கிளம்பியிருப்பாள்.

போன வாரம், இரண்டாம் வகுப்பு படிப்பவளை ‘ஃபர்ஸ்ட் ஸ்டாண்டர்ட்’ என்று இவன் குறிப்பிட்டதும் “போப்பா” என்று முறைத்துக்கொண்டு ஓடியது ஞாபகம் வந்தது. சுந்தரத்துக்கு வயிற்றைப் பிசைந்தது.

...

மருத்துவமனையில் இறுகிப்போய் உட்கார்ந்திருந்த சுதாவைப் பார்த்ததும் இன்னும் கலக்கியது.

“சுதா, குழந்தை எங்கே? எப்படி இருக்கா?”

“இங்க ஐஸியூல தான் இருக்கா. உடனே ஆப்பரேஷன் பண்ணணுமாம்” 

“அதுக்கு ஏற்பாடு பண்ணியாச்சா?”

“ரத்தம் நிறைய சேதமாயிருக்காம். ஒரு பாட்டில் ரத்தமாவது ரெடி பண்ணினாத்தான் ஆப்பரேஷன் பண்ண முடியுமாம்.”

“அதை இன்னும் ரெடி பண்ணலையா?” ஆத்திரத்துடன் கேட்டான்.

“இவ ஓ நெகடிவ் க்ரூப் இல்லியா? அதான் கிடைக்கக் கஷ்டமாயிருக்காம்”

தலையிலடித்துக் கொண்டான் சுந்தரம். “ஏய் முட்டாள். எனக்கும் ஓ நெகட்டிவ் தானேடீ” என்றவன் பதிலை எதிர்பார்க்காமல் டாக்டரிடம் ஓடினான்.



“யெஸ்?”

“டாக்டர், இங்க கொஞ்சம் முன்னாலே மாடிப்படில உருண்டு அடிபட்டு அட்மிட் ஆகியிருக்கிற அனுவோட அப்பாதான் நான்.”

"ஏன் சார் இவ்வளவு லேட்டா வந்திருக்கீங்க?”

“அதை விடுங்க மேடம். குழந்தைக்கு ஆபரேஷன் பண்ணணும், அதுக்கு ரத்தம் ஏற்றணும்னு சொன்னாங்க. எனக்கும் ஓ நெகட்டிவ் தான். உடனே வேண்டிய ஏற்பாடு பண்ணுங்க டாக்டர்”

முகத்தை சுளித்தார் டாக்டர். 

"ட்ரிங்க் பண்ணியிருக்கீங்க போலிருக்கே”

“இப்ப அதெல்லாம் எதுக்கு? உடனே..”

மேலே பேச விடாமல் இடைமறித்தார் டாக்டர், “இங்கே பாருங்க மிஸ்டர். உங்க ப்ளட்டை இப்ப பேஷண்டுக்குக் கொடுக்க முடியாது”

“எனக்கும் குழந்தைக்கும் ஒரே க்ரூப்தான் மேடம். நேரடி சொந்தம் கூட."

"தெரியும். உங்க வைஃப் சொன்னாங்க. ஆனா நீங்க இப்ப குடிச்சிருக்கிறதுனால உங்க ப்ளட்ல ஆல்கஹால் கன்டென்ட் அதிகமா இருக்கும். ரெண்டு நாளுக்கு உங்க ரத்தத்தை யாருக்குமே யூஸ் பண்ண முடியாது. ப்ளீஸ் நகருங்க.” 

அப்படியே நொறுங்கிப் போனான் சுந்தரம்.

'மது ஒரு கொடிய அரக்கன். எப்போது எந்த விதத்தில் தாக்கும் என்று சொல்ல முடியாது’ சுதா அடிக்கடி சொல்வாள். 

'கெட்ட பழக்கம் என்பதற்காகவே அதை விட்டு விடணும்' என்பாள்.

'போலியான இந்த அற்ப போதைக்காக என்னவெல்லாம் இழந்து கொண்டிருக்கிறீர்கள்' என்பாள்.

'உங்கள் உடல்நலம் தானே கெட்டுப் போகும்' என்பாள். 

கேட்காமல் போனேனே. ஐயோ, எனக்கு என்னவென்றாலும் பரவாயில்லை, என் செல்லக் குழந்தை உயிரைக் காக்கும் ரத்தம் என்னிடம் இருந்தும் பயனில்லாதபடி செய்து விட்டேனே. ஐயோ..ஐயோ..



“ப்ளட் கிடைத்து விட்டது. இனி பயப்பட வேண்டாம்” சுதாவிடம் டாக்டர் சொல்வது இவன் காதில்  விழவேயில்லை. 

பரவாயில்லை. கலங்கினாலாவது  தெளிவு கிடைக்கட்டும்..