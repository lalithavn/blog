+++
title = "ஏன் மாறினாய் அண்ணி?"
date = 2020-09-20T23:48:00+05:30
tags = ["சிறுகதை"]
draft = false
author = "Lalitha Visvanathan"
+++

I

'எப்படி இருந்த ரமா அண்ணி,' அன்று நூறாவது தடவையாக நினைத்துப் பெருமூச்சு விட்டாள் மாலதி.

நான்கு மாதங்களுக்கு முன், ஒருநாள் ரமா ஆஃபீஸிலிருந்து தன் ஸ்கூட்டியில் வீட்டுக்கு வந்து கொண்டிருக்கும்போது, ஒரு சிறு விபத்து. கீழே விழுந்ததில் ரமாவுக்கு இடது கால் முட்டியில் எலும்பு முறிவு ஏற்பட்டு விட்டது. உடனடியாக கவனித்து ஆப்ரேஷனும் செய்து விட்டார்கள்.

வீட்டுக்கு வரலாம் என்றிருக்கும் போது,  எப்படியோ இன்ஃபெக்‌ஷன் ஏற்பட்டு  சீரியஸ் ஆகி விடவும், அதற்கு கொஞ்சம் நிறையவே நாட்கள் சிகிச்சை தேவைப்பட்டது.

எல்லாம் நன்றாக குணமாகி, இப்போது வீட்டுக்கு வந்து இருபது நாட்களாகின்றன.

…

மாலதி யூ.எஸ்.ஸில் சமீபத்தில்தான் எம்.எஸ். கோர்ஸ் சேர்ந்திருந்தாள். அதனால் உடனே லீவு எடுக்க முடியவில்லை.

ஏற்கனவே 'ஹோம் ஸிக்'காக இருந்தவள், அண்ணியைப் பார்க்கும் தவிப்பும் சேர்ந்து கொள்ள, கிடைத்த முதல் சந்தர்ப்பத்தில் கிளம்பி வந்து விட்டாள். ஒரு வார லீவுதான் என்றாலும் பரவாயில்லை.

தன்னை அழைத்துச் செல்ல விமான நிலையம் வந்திருந்த மாதவனைப் பார்த்ததுமே கேட்டாள், "அண்ணி எப்படி இருக்காங்க அண்ணா?"

"என்னன்னு சொல்ல மாலு. இப்போதெல்லாம் ரமா சரியாக சாப்பிடறதுகூட இல்லை. கூடவே உட்கார்ந்து கட்டாயப்படுத்தித்தான் ஒவ்வொரு வேளையும் மாத்திரை கொடுக்க வேண்டியிருக்கு. ஃபிஸியோதெரபிஸ்ட் வந்தா கொஞ்சம் கூட ஒத்துழைக்க மாட்டேன்கிறா. என்ன சொன்னாலும் முறைச்சுக்கிட்டு உட்கார்ந்திருக்கா."

“என்னண்ணா சொல்றே?”

“ஆமாம். எப்பப் பாரு, சிடுசிடுப்பும் ஒருவித சோகப் பார்வையும்…”

"அண்ணியா..? சீச்சீ, அப்படியெல்லாம் இருக்காது" என்றாள் மாலதி.

"நேற்றுத் தான் டாக்டரைப் போய்ப் பார்த்துட்டு வந்தேன். தலைக்கு வேணா இன்னொரு ஸ்கேன் எடுத்துப் பார்க்கலாம் என்கிறார்."

"ஏன்? முதல்லயே எடுக்கலையா?"

"எடுத்தோம். எல்லாம் நார்மலாகத்தான் இருந்தது. இப்போ எதற்கும் மீண்டும் எடுக்கலாம் என்கிறார்." மாதவனின் குரலில் லேசான நடுக்கம்.

"இப்பவும் எல்லாம் நார்மலாகத்தான் இருக்கும் அண்ணா.. பேசாமல் அண்ணி கொஞ்ச நாள் நல்ல ரெஸ்ட் எடுத்தாலே போதும்."

"நானும் அப்படித்தான் நினைக்கிறேன். நல்ல ரெஸ்ட் கிடைக்கட்டும்னுதான் அவ ரூம் கதவைக்கூட எப்பவும் சார்த்தியே வச்சிருக்கேன். அம்மாவை விடு, சுபாக்குட்டி கூட அவளை தொந்தரவு செய்வதே இல்லை. ஆஃபீஸிலிருந்தும் யாரும் தொந்தரவு பண்ண வேண்டாம்னு சொல்லியிருக்கேன்… பார்க்கலாம்."

அண்ணன் தைரியமாகக் காட்டிக்கொண்டாலும் உள்ளுக்குள் கலங்கியிருப்பது புரிந்தது மாலதிக்கு.

…

மாதவனுக்கும் ரமாவுக்கும் திருமணம் நடந்து எட்டு வருடங்கள் ஆகின்றன. அப்போது மாலதிக்கு வயது பதினாறு.

திருமணத்துக்கு வந்த பலரும், ரமா வேலைக்கு போகிற பெண் என்று தெரிந்ததும் அம்மாவிடம், "இனி நீ சம்பளம் இல்லாத வேலைக்காரிதான், போ" என்று எச்சரித்தனர்.

மாலதியிடமும், "இனி நீ பழைய 'பாசமலர்' அண்ணனை எதிர்பார்க்கக் கூடாது" என்றனர்.

அதனாலேயே அம்மாவும் சரி, மாலதியும் சரி, புதுப் பெண்ணிடம் சற்று கவனத்துடன் நடந்து கொண்டனர்.

ஆனால் எல்லாம் சில நாட்களுக்குத்தான். ரமாவின் மலர்ந்த முகமும் கலகலப்பான சுபாவமும் அந்த வீட்டையே மாற்றி விட்டது.

பேச்சைப் போலவே எல்லா வேலைகளிலும் ரமாவுக்கு சுறுசுறுப்பு அதிகம் தான்.

போன வருடம் மாலதி திருமணமாகி யூ.எஸ். கிளம்பும்போது அம்மா சொன்னாள், "ரமா மாதிரியே நல்ல பெண்ணாக நடந்துக்கம்மா." இவளுக்கும் மனதில் அதே எண்ணம் தான்.

அப்படிப்பட்ட ரமா இப்போது இப்படி ஓய்ந்திருப்பதுதான் யாருக்கும் தாங்கவில்லை.

…

வீட்டை அடைந்ததும், அம்மாவிடம் ஒரு நிமிடம் பேசிவிட்டு மாலதி நேராக அண்ணியைப் பார்க்க ஓடினாள்.

"அண்ணீ, எப்படி இருக்கே?"

"...."

"உடம்பு தேவலையா?"

“...”

"கால்ல வலி இருக்கா?"

எல்லாவற்றுக்கும் ஒரு சிறு தலையாட்டல் தான் பதில்.

அருகில் ஸ்டூலில் இரண்டு மாத்திரைகள் இருந்தன.

"மாத்திரை போட்டுக்கலையா அண்ணி? தண்ணீர் கொண்டு வரவா?"

'வேண்டாம்' என்ற சிறு தலையசைவுடன் கட்டிலில் திரும்பிப் படுத்துக் கண்களை மூடிக்கொண்டாள் ரமா.

மேற்கொண்டு செய்வதறியாமல் 'அண்ணிக்கு என்ன தான் ஆச்சு' என்று கவலையோடு வெளியே வந்தாள் மாலதி.

….

II

சுபா பள்ளிக்குச் செல்லத்  தயாராகிக் கொண்டிருந்தாள். ஹாலே இரண்டு பட்டுக் கொண்டிருந்தது.

பாட்டி செய்திருந்த நூடுல்ஸ், தண்ணீர் வற்றி கெட்டியாக இருந்ததால், சாப்பிட முடியாமல் திணறி அப்படியே வைத்து விட்டாள்.

"போதும் பாட்டி."

"க்ரேயான் பாக்ஸ் எங்கேப்பா?"

மாதவன் யாரிடமோ ஃபோனில் பிஸியாக இருந்தான்.

"ஸாக்ஸ் ரெண்டும் வேற வேறயா இருக்கே. மிஸ் திட்டுவாங்க"

"பெல்ட் போட வரலை. டைட்டாயிருக்கு."

சுபா தானும் தவித்து, மற்றவர்களையும் அலைக்கழித்துக் கொண்டிருந்தாள்.

மாலதியைக் கண்டதும் சீப்புடன் ஓடி வந்தாள்.

"இன்னிக்கு நீங்க பின்னி விடுங்க அத்தை. பாட்டி நிறைய எண்ணெய் வச்சுடுவா. அப்பா வாரினா சிக்கி சிக்கி வலிக்கும். "

ஒருவாறு ரெடியானதும் நேராக ரமாவிடம் சென்று, "அம்மா, நான் ஸ்கூலுக்குக் கிளம்பியாச்சு… பை" என்றாள்.

தாயிடமிருந்து பதில் வராததும், "அம்ம்மா" என்று அழைத்தாள் அதட்டலாக.

"ஷ்.. சுபா" என்று மாதவன் அவசரமாக எச்சரிக்கவும், ஒன்றும் சொல்லாமல் கிளம்பி விட்டாள்.

…

மாதவனும் சுபாவும் கிளம்பிப் போனதும் அதற்கு மேல் அம்மாவாலும் முடியவில்லை. கொஞ்ச நேரம் மாலதியையும் ரமாவையும் பற்றி பேசிக்கொண்டிருந்தவள் அப்படியே கண்ணயர்ந்து விட்டாள்.

மாலதி மீண்டும் இரண்டு மூன்று முறை ரமாவிடம் சென்று பேசிப் பார்த்தாள். அவளால் பெருமூச்சு தான் விட முடிந்தது.

யூ.எஸ்.ஸில் தனியாக இருக்கும் கணவனின் நினைவு அடிக்கடி வந்தது.

'பாவம், நானில்லாமல் தனியாக என்ன பாடு படுகிறாரோ' என்று சங்கடமாக இருந்தது.

'அடுத்த வாரம் இந்நேரம் போய் விடலாம்' என்று தன்னைத்தானே தேற்றிக் கொண்டாள்.

…

அன்றிரவு சுந்தரிடமிருந்து ஃபோன் வந்ததும் முதலில் அதைத்தான் விசாரித்தாள்.

"தனியாக ரொம்பக் கஷ்டமாக இருக்கா?"

ஒரு நீண்ட புலம்பலைத்தான் பதிலாக எதிர்பார்த்தாள். ஆனால்,

"அப்படியொன்றும் இல்லை மாலு. ஐ மேனேஜ்ட் வெல் டுடே" என்றான் சுந்தர்.

மாலதிக்கு உள்ளுக்குள் ஏதோ ஒரு பல்பு ஃபியூசானது போல் தோன்றியது. இவ்வளவு தானா?

"ஆனா மாலு, அதற்காக ஒரேயடியாக நீ அங்கேயே டேரா போட்டுடாதே. ஐ மிஸ் யூ வெரி மச். எப்படியோ இன்று சமாளித்து விட்டேன். தட்ஸ் ஆல். நீ வந்தால் தான் சரியாகும்."

மாலதிக்குள் ஃபியூசான பல்பு இப்போது பிரகாசமாக எரிந்தது. சிறிது நேரம் கணவனுடன் பேசிவிட்டு, யோசனையுடன் அண்ணனை நாடிச் சென்றாள்.

"அண்ணா, இந்த ஒரு வாரம் உன் ஆபீஸுக்கு லீவு போட்டு விடேன்."

"வேண்டாம்மா. ரமா ஆக்ஸிடென்ட் சமயத்தில இருபது நாள் லீவு போட்டிருந்தேன். திரும்ப ஜாயின் பண்ணும்போது போதும் போதும்னு ஆகிடுச்சு. ஜி.எம். கூடச் சொல்வார், 'மாதவன் இல்லாட்டா டிபார்ட்மெண்டே ஆடிப் பொயிடுது'ன்னு."

"ஐயோ, பாவம் அண்ணா நீ"

"இதுல பரிதாபப் பட என்னம்மா இருக்கு? சொல்லப்போனால் எனக்கும் ஒருவித திருப்தி தான். நமக்குன்னு ஒரு முக்கியத்துவம் வேணுமில்லியா?" என்றவன் தொடர்ந்தான், "சுந்தர் ஃபோன் பண்ணினாரா மாலதி? நீ இல்லாம பாவம் திண்டாடிக் கொண்டிருப்பார்."

"ம்.. ம்" என்ற மாலதி திடீரென வெடித்தாள்.

"ஏண்டா, நமக்கொரு நியாயம், அண்ணிக்கொரு நியாயமா?"

"என்ன சொல்றே?"

"உன்னை உங்க ஜி.எம்.மும், என்னை சுந்தரும் மிஸ் பண்ணுது போல,  அண்ணியை யாரும் மிஸ் பண்ணவேயில்லியா?"

"என்ன உளறுகிறாய்? நான், அம்மா, சுபா படுகிற பாட்டை நீதான் பார்க்கிறாயே. அவள் ஆஃபீஸிலிருந்தும் தினம் இரண்டு தடவையாவது ஃபோன் பண்றாங்க, மேடம் எப்போ வருவாங்கன்னு."

"இதெல்லாம் அண்ணிக்குத் தெரியுமா?"

"இல்லையில்லை. தெரியாது. பாவம். வருத்தப்படுவாள். எந்த பிரச்சனையும் அவளை எட்டாமல் ரொம்ப கவனமாத்தான் இருக்கேன். எல்லாம் நன்றாக நடப்பதாகச் சொல்லியிருக்கேன். அவள் செல்ஃபோனைக் கூட ஆஃப் பண்ணித்தான் வைத்திருக்கேன். அப்படி இருந்தும்…"

மாலதி அலுத்துக் கொண்டாள்.

"இங்கு தான் அண்ணா நீ தப்பு செய்துட்டே. அண்ணி என்னிக்குமே செல்ஃபிஷ் கிடையாது. நீங்கள்லாம் பண்றதுல, 'நான் இனி யாருக்கும் எதற்கும் தேவையில்லை' என்கிற எண்ணம் அண்ணிக்கு ஏற்பட்டிருக்கு. நல்லது செய்வதாக நினைத்து அவங்களை தனிமைல சிறைப்படுத்திட்டீங்க.."

"என்னது?"

"அவளுக்கும் 'நான் இல்லாட்டா எல்லாரும் கஷ்டப்படணும்'ன்ற எண்ணம் இல்லை. ஆனால், 'நான் இல்லாட்டா எல்லாமே இன்னும் ரொம்ப நன்றாக நடக்கிறது' என்கிற தோற்றம் மனதை பாதிச்சிருக்கு."

மாதவன் அரண்டு போனான், "இப்போ என்னடா செய்யலாம்?"

"முதல்ல அந்த அறைக்கதவை திறந்து விடுவோம். 'செல்'லையும் ஆன் செய்து விடுங்கள். " என்றவள் தொடர்ந்தாள்,

"டானிக்கும் பயிற்சிகளும் உடம்புக்கு மட்டுமல்ல; மனதுக்கும் தேவை அண்ணா."

…

மறுநாள் காலை.

ரமாவின் மாத்திரைகளை எடுத்து வைத்துக் கொண்டிருந்தான் மாதவன்.

ஆளுக்கொரு கப் காப்பியுடன் உள்ளே வந்தாள் மாலதி.

"நானே போட்ட காப்பி, நல்லா இருக்கா?"

"நல்லாத்தான் இருக்கு. ஆனாலும் உங்கண்ணி கை காப்பிக்கு ஏக்கமா இருக்கு."

ரமா திரும்பிப் பார்த்தாளோ?

"கார்ன் ஃப்ளேக்ஸ் பூராவும் பால்ல கரைஞ்சு போச்சே பாட்டி" ஹாலில் சுபா அழுவது கேட்டது.

"நேற்று நீ கேட்டியேன்னு ஞாபகமா காலைலயே அத பால்ல ஊற வெச்சுட்டேனேம்மா."

"அம்மாவுக்கு எப்போ பாட்டி சரியாகும்?" ஏக்கத்துடன் கேட்டாள் குழந்தை.

செல்ஃபோன் சிணுங்கியது. திரும்பிப் பார்த்தாலும் ரமா எடுக்காததால், மாதவன் எடுத்து, ஸ்பீக்கரைப் போட்டு விட்டான்.

ரமா ஆஃபீஸ் அக்கவுண்டென்ட் தான். உடல்நலம் விசாரித்தவர் தொடர்ந்தார்,

"மேடம் இல்லாமல் இங்க பல சமயங்கள் கஷ்டமா இருக்கு சார். வீட்ல வச்சே சில முக்கியமான ஃபைல்களை மட்டுமாவது பார்க்க முடியுமான்னு மேனேஜர் கேட்கிறார் சார்."

"சரி, நான் கேட்டுச் சொல்றேன்" என்று கூறி 'செல்’லை அணைத்து விட்டு திரும்பிய மாதவன் திகைத்தான்.

ஸ்டூலில் வைத்திருந்த மாத்திரைகளைக் காணவில்லை.

வியப்புடன் தன்னை நெருங்கிய மாதவனைப் பார்த்து ரமா கேட்டாள்,

"ஃபிஸியோதெரபிஸ்ட் எப்போ வருவார் மாது?"

...

நவம்பர் மற்றும் டிசம்பர் 2008 மங்கையர் மலர் இதழ்களில் மினி தொடராக பிரசுரமானது.
